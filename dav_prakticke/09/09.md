# Cvičenie 9

### Relevantná dokumentácia:

* [CREATE TABLE](http://www.postgresql.org/docs/current/static/sql-createtable.html)
* [DROP TABLE](http://www.postgresql.org/docs/current/static/sql-droptable.html)
* [ALTER TABLE](http://www.postgresql.org/docs/current/static/sql-altertable.html)
* [data manipulation](https://www.postgresql.org/docs/current/dml.html)
* [json in PostgreSQL](https://www.postgresqltutorial.com/postgresql-tutorial/postgresql-json/)

### Úlohy

Chceme založiť databázu pre evidenciu známok, študentov a učiteľov na strednej škole. Potrebujeme evidovať nasledovné:
* Študent --- meno, priezvisko, pohlavie, trieda, dátum narodenia
* Učiteľ --- meno, priezvisko, pohlavie
* Predmet --- názov predmetu, skratka
* Známka --- samotná známka (text), študent, ktorý učiteľ ju zadal, z akého je predmetu, čas zadania, z čoho bola (napr. že z domácej úlohy), váha známky (do priemeru)
* Nie všetky triedy majú všetky predmety, preto potrebujeme evidovať, ktorá trieda má ktorý predmet.

---

1. Navrhnite štruktúru tabuliek vyššie uvedenej databázy:
	* Vytvorte súbor `znamky.sql`, ktorý bude obsahovať definície tabuliek (`CREATE TABLE`).
	* Na začiatok súboru pridajte príkaz `DROP TABLE IF EXISTS`, aby ste súbor `znamky.sql` mohli spúšťať viackrát.
	* Integritu databázy, čiže veci ako cudzie kľúče, budeme riešiť až na ďalšom cvičení. Teraz vytvárame len relácie a volíme vhodné dátové typy pre atribúty.

2. Súbor `znamky.sql` doplňte o údaje:
	* Do každej tabuľky pridajte pomocou `INSERT` niekoľko riadkov (opäť --- príkazy chceme mať spísané v súbore, aby sme ich mohli vykonať opakovane; môže to byť súbor `znamky.sql`).
	* Použite aj diakritiku (pozor na kódovanie súboru `znamky.sql`).

3. Rozhodli sme sa sprístupniť zadávanie a prezeranie známok cez internet.
	* Pomocou `ALTER TABLE` doplňte do tabuliek študent a učiteľ stĺpce na evidenciu prihlasovacích mien (heslá pre jednoduchosť nepoužijeme, z [bezpečnostných dôvodov](https://auth0.com/blog/adding-salt-to-hashing-a-better-way-to-store-passwords/) sa nesmú v databáze ukladať v odkrytej podobe).
	* Pridajte index na vyhľadávanie podľa prihlasovacieho mena tak, aby vyhľadávanie fungovalo case-insensitive.

4. Na evidovanie zriedkavých údajov sa neraz neoplatí pridávať stĺpec. Napr. pri žiakoch máme množstvo príznakov pre poruchy učenia, rodinnú situáciu apod., a mať v tabuľke stovky stĺpcov vyplnených takmer výlučne hodnotami NULL či defaultným FALSE nie je ideálne. Lepším riešením môže byť jediný stĺpec typu json.
	* Pre študentov pridajte atribút typu [`jsonb`](https://www.postgresql.org/docs/15/datatype-json.html).
	* Zaznamenajte, že niektorí študenti majú dyslexiu.
	* Napíšte dotaz, ktorý zobrazí študentov s dyslexiou.

5. Vypíšte meno študenta, predmet, počet študentových známok z daného predmetu a zoznam týchto známok oddelených čiarkami.
	* Použite funkcie [array_agg](https://www.postgresql.org/docs/current/functions-aggregate.html) a [array_to_string](https://www.postgresql.org/docs/current/functions-array.html).

6. Pre každého učiteľa vypočítajte priemer prirodzeno-číselných známok, ktore zadal:
	* Zohľadnite váhy známok zadané v databáze.
	* Nečíselné známky odfiltrujte napr. pomocou regulárnych výrazov (konštrukcia `WHERE znamka ~ '^[0-9]*$'`).
	* Funkcie pre aritmetiku vyžadujú na vstupe čísla, textové polia treba najprv pretypovať: `CAST(... AS INTEGER)`.

7. Vypíšte zoznam študentov a ku každému z nich mená predmetov takých, že z nich študent nemá známku, ale mal by mať (tento predmet je v zozname predmetov jeho triedy).
	* Doplňte zoznam o priemerný počet známok z daného predmetu pre danú triedu.

### Hodnotenie

Na získanie 2 bodov je nutné spraviť všetky úlohy od 1 do 5.

